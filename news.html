<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Document</title>
</head>
<body>
    <h1>Регулятор допускає порушення на усіх ТЕС, перевірить до кінця тижня</h1>
    <p><i>ВІВТОРОК, 9 ЛЮТОГО 2021, 12:03</i></p>
    <img src="img/elec.jpg" alt="elec">
    <p>Нацкомісія, що здійснює регулювання у сферах енергетики та компослуг планує завершити перевірки на теплоелектростанціях до 12 лютого та допускає зниження запасів в усіх компаніях.</p>
    <p>Про це повідомляє <a href="https://ua.interfax.com.ua/news/general/722112.html">Інтерфакс-Україна</a> з посиланням на голову НКРЕКП Валерія Тарасюка в етері програми "Свобода слова".</p>
    <p>"Попередні висновки: можливо, всі без винятку компанії мали занижені запаси вугілля", - сказав Тарасюк.</p>
    <p>Він зазначив, що вимога мати мінімальні запаси палива є прямою нормою профільного закону та ліцензійних умов виробників електроенергії. За порушення цих умов може бути як штраф, так і позбавлення ліцензії.</p>
    <p>"Сподіваюся, до цього [позбавлення ліцензії] не дійде. Такого в історії не було. Це буде означати припинення виробництва електроенергії. Це остання міра. Але тим не менше всім варто пам'ятати, що вона передбачена", - заявив Тарасюк.</p>
    <p>Разом із тим глава комісії зазначив, що регулятор зверне увагу на невиконання приватними компаніями команд диспетчера "Укренерго" на завантаження через аварійний ремонт.</p>
    <p>Водночас, він пояснив такі дії небажанням використовувати газ в умовах недостатньої кількості вугілля.</p>
    <p>"Ми проаналізуємо, чому приватні компанії, у яких немає вугілля, але вони не хочуть палити дорогий газ, раптово випадають в ремонт. Ми врахуємо те, що "Центренерго" цього не робить, працює на газу, чим допомагає енергосистемі", - зазначив глава НКРЕКП, наголошуючи, що це поки попередня інформація, отримана під час перевірки.</p>
    <p><b>Нагадаємо:</b></p>
    <p><i>Ситуація із запасами вугілля на складах ТЕС <a href="https://www.epravda.com.ua/news/2021/02/3/670666/">залишається критичною,</a> а щоденне зменшення запасів вугілля загрожує стабільній роботі енергоблоків ТЕС - це може спровокувати виникнення загальносистемної аварії в об’єднаній енергосистемі України.</i></p>
    <p><i>Прем'єр Денис Шмигаль запевнив, що <a href="https://www.epravda.com.ua/news/2021/01/15/670040/">необхідності у "віялових відключеннях" електроенергії немає.</a></i></p>
    <p><i>Станом на 28 січня 2021 року, на складах українських ТЕС - 578,7 тис тонн вугілля, це - на 525,8 тис тонн менше необхідної норми.</i></p>
    <p><i>Нацкомісія, що здійснює регулювання у сферах енергетики та компослуг (НКРЕКП) <a href="https://www.epravda.com.ua/news/2021/01/20/670171/">перевірить</a> 5 енергетичних компаній після заяви "Укренерго" 18 січня про критичну нестачу запасів вугілля на ТЕС.</i></p>
    <p><i>На складах українських ТЕС, станом на 12 січня 2021 року, знаходиться 621,8 тисяч тонн вугілля - <a href="https://www.epravda.com.ua/news/2021/01/12/669910/">це на 324 тис тонн менше необхідної норми</a> та у 2,5 рази менше, ніж у відповідний період минулого року.</i></p>
    <p>Економічна правда</p>
</body>
</html>